## Træningen

Under træningen vil du blive undervist i bevægelses-serier med slag og spark, der er skabt til at skabe
muskelhukommelse, afslapning og struktur – det, der traditionelt blev kaldt ’kata’ i Japan. Dette er dit alfabet, som du
lærer at skabe Kyusho-ord ud fra.

{{< youtubeLite id="NL9hiE_aD08" label="Neihanchi Sandan kata" >}}

Par-øvelser er størstedelen af vores træning, hvor vi står foran vores partner, traditionelt kaldet ’uke’ på japansk,
der agerer angriber, hvorefter vi skal forsvare også med en eller flere mulige teknikker. Her danner vi ord og sætninger
ud af vores alfabet.

Under parøvelserne benytter vi desuden en række principper til at understøtte teknikkerne. Principperne er lidt ligesom
grammatikken og kan være den rette afslapning, indre struktur eller timing – men bare rolig, der er ingen terpning, det
kommer naturligt under træningen.

Vi træner teknikkerne langsomt først, for at vores krop kan indøve dem ordentligt og sætter hastighed og modstand på,
som det er nødvendigt for at man lærer mest effektivt. Vi giver positiv og praktisk feedback – både fra partneren og
instruktøren, og alle skal føle sig mødt på deres niveau.

## Fra indre til ydre

Spændinger i kroppen er som knuder på et reb. Nogle få gør ingen stor forskel, men har du nok af dem, og er de store
nok, stopper rebet med at kunne bruges som et reb. Det kan ikke bøje, binde eller nå dets fulde længde. Vi er ikke
akrobater, men vi træner vores krop til at bruge afslapningen til at opnå den bedst mulige forbindelse mellem alle
kroppens muskler. Man kan nemlig også se det som en vandslange, og er der knæk (spændinger), så kommer vandet ikke ud
med den forventede kraft. På samme måde kan vi opnå stor afslappet styrke, så snart vi frigiver vores krops spændinger.
Styrke gennem afspændthed og forbundethed.

{{< youtubeLite id="BPB_Q4tLMFw" label="Håndledslås" >}}

Afspændtheden er også vigtig i forbindelse med et angreb. Matcher vi modstanderens styrke med samme styrke, ved
angriberens nervesystem præcis, hvad vi har til hensigt at gøre, og vi vinder kun hvis vi er markant hurtigere, stærkere
og teknisk overlegne. Det er ikke altid tilfældet, at vi er det, og hvis vores krop automatisk reagerer på et angreb med
et ’tomt’ tilbagesvar, som ikke giver angriberen nogen feedback, giver det også en afgørende fordel, da det forvirrer og
tvinger angriberen til at tænke. Benytter du dig af en afspændt ’tom’ teknik, som ikke giver feedback til angriberens
nervesystem om at forsvare sig, fungerer det lidt som en trojansk hest, og vi kommer bagom og ind under hans
muskelmæssige forsvar. Dette er det centrale, indre grundprincip der får Kyusho til at virke, som det var tiltænkt.

## Mester-principperne:

Det var ikke for sjov, når man blev gammel i oldtidens Japan. Overfaldsmænd, tyve og røvere var ude efter de svage og
ældre – men nogle få folk rørte de ikke, og det var de gamle mestre indenfor kampkunst. Usædvanligt mobile for deres
alder, kendte de nemlig ofte til teknikker og principper, som var blevet overdraget gennem århundrede fra mester til
elev – metoder der skulle sikre sig, at de kunne forsvare sig optimalt mod en stærkere angriber. Dårlige teknikker blev
straffet med døden i konfrontationer, og principperne er stadig kun i meget ringe grad bragt til Vesten, som er blevet
solgt en mere hård, rigid og konkurrencepræget version af deres kampkunst. Vesten fik nemlig først rigtig indsigt i
japansk kampkunst, da det amerikansk besatte Japan efter anden verdenskrig under pres blev nødt til at dele deres
’hemmeligheder’. Men ville du videregive dine aller-dybeste hemmeligheder til besættelsesmagten?

Da relationerne blev bedre, var de fleste kampkunststilarter dog allerede etableret i USA og Europa, men enkelte skoler,
som f.eks. Taika Oyatas karate-skole, der som den første i vesten begyndte at undervise hans elever i disse
underliggende principper – selve grammatikken i kampkunst. Det, som gør teknikkerne forståelige, elegante og meget
effektive. Vores gren af Kyusho trækker tråde til adskillige af disse mestre gennem stormester Toni Kauhanens studier af
både Oyatas karate, Jack Hogans karate og Wally Jays jujutsu-principper. Tonis stilart og tilgang til metoder og
principper ligger i dag til grundlag for vores Kyusho, hvilket betyder et arsenal af lynhurtige og effektive teknikker
til enhver situation og ikke mindst adgang til nogle af de dybeste indsigter i mestrenes tilgang til kamp og
selvforsvar, vi mener findes.

Her er et udpluk af nogle af de principper, som vi underviser i:

**Non-tension and Natural Movement Afspændthed** i led og lad kroppen mærke og finde vejen gennem cirkel- og
spiral-bevægelser

**Move From Zero** Brug ingen overflødige bevægelser og bevæg dig fra hvor, du er

**Empty Contact** Giv ingen feedback til modstanderen, der ikke er skabt til at distrahere

Derudover træner vi praktiske applikationer af den østlige filosofi; Yin og Yang. Dette princip er langt fra blot en
filosofi, når man tager den i brug, hvor den dirigerer, splitter og tager modstanderens kraft. Åndedrættet er ligeså en
vigtig kilde til skabe afspænding, og vi lærer at trække vejret naturligt og upåvirket under pres, så vi kan give slip
på frygt og unødvendige spændinger.

## Kyusho pressure points:

Pressure points er er mest kendte fra film, under mange navne, hvor en mester lynhurtigt trykker forskellige steder på
en fjendes krop, hvorefter de typisk oplever en hurtig og pludselig død. Sådan fungerer de ikke helt i virkeligheden,
men brugt i den rigtige situation kan de såmænd være ligeså effektive til at neutralisere en modstander – og heldigvis
uden samme grad af fatale følger! Vi skelner mellem de såkaldte ’nervepunkter’, ’meridian-punkter’ og ’kyusho punkter’.

Nervepunkter er kendt i langt de fleste japanske stilarter og handler om at fange en nerve på en knogle og så trykke
til. Aktiverer man et nervepunkt, skaber man typisk en reaktion som når lægen banker på knæet med sin hammer for at
teste dine reflekser, men i modsætning til hos lægen, skaber de ofte høj smerte hos modstanderen. Nogle af dem kan være
brugbare, men bagsiden ved medaljen er, at ikke alle mennesker er lige reaktive på alle nervepunkter, ligesom de ofte er
svært tilgængelige under kamp, fordi man skal være meget præcis, da de ligger beskyttet bagved muskler og væv.

Nogle Kyusho-stilarter bruger Meridian-punkter, som er baseret på teorier om energibaner, der er afstedkommet af
Traditionel Kinesisk Akupunktur. De baserer sig på andre teorier end dem vi bruger, og bruges også til healing. Til
trods for navnet er denne teori opstået i Vesten, og Meridian-punkter har ikke oprindeligt været brugt til kamp i Østen. At kende
punkterne og energibanerne kan dog være en fordel i forhold til at skabe et mentalt kort over kroppen samt til
genoprettelse og heling.

Vi bruger Kyusho-punkter, som ret beset ikke er punkter, men nærmere ’lag af kroppen’ og hvordan de korresponderer.
Påvirkning af hud, sener, bindevæv og knogler giver hjernen og vores balancesystem forskellige meddelelser, og påvirker
vi dem med det rigtige tryk og i den rigtige timing, kan vi så at sige ’hacke’ kroppens bevægelsessystem. I stedet for
at flytte vores modstander med muskelkraft, skaber vi en alarm-tilstand, hvor modstanderens krop bevæger sig som en reflekstilstand eller går
i delvis nedlukning – ofte uden smertepåvirkning.

## Small Circle Jujutsu:

(Toni billede her - feature-Dor35)

Small Circle Jujutsu er en række teknikker og principper skabt af Wally Jay til at forstærke effektiviteten af ledlåse
og tilpasset til Kyusho-punkterne af stormester Toni Kauhanen. Vi arbejder meget med Empty Feedback-teknikker,
afslappethed og subtile påvirkninger – men når det gælder Small Circle Jujutsu handler det om at skabe maksimal
smertepåvirkning med så små bevægelser som muligt. Det er teknikker i vores værktøjskasse, som vi bruger som distraktion
sammen med Kyusho-punkterne, og som vi i øvrigt træner med respekt for hinandens kroppe og grænser. Disse teknikker kan
kortvarigt føles som peberspray for nerverne, men det er også teknikker, som er lavet til ikke at gøre varig skade på
modstanderen og vores træningspartner.

Teknikkerne laves ved at skabe låse, der så at sige ’maler modstanderen op i et hjørne’, hvor kroppens naturlige
flugtrespons bliver forhindret af en såkaldt ’base’. Vi laver også to-i-en låse, hvor låsene kan siges at ’vride ind mod
hinanden’. Fælles er dog, at disse låse er hurtige og skal bruge langt mindre muskelkraft, end man antager, da de er
meget kløgtigt tænkt, hvilket gør dem til et meget effektivt våben til selvforsvar ved greb.

## Aiki – Indre styrke og forbindelse:

Hvor vi med punkterne fokuserer meget på partneren/modstanderen, så er Aikien vores indre fundament for at skabe en
krop, der er afspændt, men også stærkt forbundet, hvilket danner grundlaget for at Kyusho fungerer som tiltænkt. Hvis
man tænker på to partnere, der hver står med en flad hånd på den andens brystkasse. Forestil dig sig, at den ene
beslutter sig for at skubbe den anden, men i stedet for at flytte den anden, oplever han at få hele sin kinetiske energi
tilbage gennem den hånd, som den anden har lagt på hans brystkasse.

{{< youtubeLite id="yXdxF1j_QJ4" label="Aikiage" >}}

For at forstå hvorfor, det kan ske, skal man vaske tavlen ren og ikke se vores krop som pinde forbundet af led og styret
af små motorer, der er vores muskler. Det er et stærkt simplificeret billede af vores krops egentlige funktionelle
niveau, hvor man glemmer de sofistikerede netværk af bindevæv (også kendt som fascia), der binder alle muskler, knogler
og organer sammen i kroppen – det holder simpelthen sammen det hele og sørger for at vi kan stå uden at skulle bruge
meget muskelkraft. Det skaber en gensidig elastik-spænding, og en trænet krop vil kunne ’omdirigere’ kraften fra et skub
på skulderen og sende den ud ethvert andet sted fra kroppen. Alternativt kan den skabe en indre elastisk kraft, som
føles meget overvældende for modstanderen, men blød og afslappet for forsvaren. Det er det, vi kalder ’indre styrke’.

Aiki opstår som en forbindelse mellem modstanderen og forsvaren, og kan bedst beskrives som en oplevelse af, at
forsvarens egen krops bevægelse bliver forlænget ind i modstanderens. Aiki kan føles som om, at det nærmest er
uundgåeligt, at man bevæger sig, når man er angriber og modtager sådan en teknik. Aiki er både meget enkelt samt det
sværeste princip at mestre, og kræver en integration af et væld af underprincipper såsom rigtig timing, afslappethed
under pres, indre stuktur og evnen til at give slip på kontrol.
