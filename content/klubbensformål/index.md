# Klubbens Formål

Formålet med klubben og dens træning er at undervise i teknikker og principper, der giver den forsvarende part den
størst mulige fordel overfor en fysisk større og stærkere modstander. Vores selvforsvars-teknikker skal desuden styrke
vores fysiske og mentale sundhed, blandt andet ved at undgå slid-skader, så vi selv kan vælge, hvornår vi stopper i
stedet for, at det er kroppen, der siger fra. Det er vigtigt, at effektiviteten af teknikker og principper kan forbedres
hele livet og ikke blot topper i tyverne, når man er fysisk i ’topform’.

## Hvorfor Dette Formål:

Får du brug for at beskytte dig eller dine nærmeste, har angriberen oftest udset dig som værende svagere eller har
sikret sig et våben eller venner som backup for at sikre sig de bedste odds. Ingen overfalder dig for få en fair kamp,
og her giver fysisk overlegenhed (især mod kvinder), de bedste odds for en angriber. Vi har i Kyusho samlet de
hurtigste, mest intuitive og mest styrkeeffektive teknikker mod en ’unfair’ angriber. Teknikker som kan være meget
farlige, men som også undgår at optrappe en situation mere end nødvendigt, og ikke kræver at du skal bilde dig selv ind,
at du kan få dig selv til at ’prikke øjnene ud’ eller ’brække armen’ på en virkelig modstander. Dette er i vores øjne
urealistiske, og ofte unødvendige, selvforsvarskrav, som de fleste ikke kan udføre alligevel.

Du er sikrest, når du er sund, rask og rørig – ikke når din hofte, knæ og ankler er slidt ned efter tredive års hård
træning. Derfor skal vores træning skabe et menneske, der kan træne så langt op i alderen, som de ønsker – en træning
der løbende opbygger og ikke nedbryder vores muskler, sener, ledbånd og knogler. Vi træner for at blive stærkere,
klogere og bedre mennesker – hele livet. Og hvis det lyder som noget for seniorer, så vil du blive overrasket over, hvad
din krop kan, som du ikke benytter dig af.

Vi skaber ingen ’alfa-hanner’ (eller hunner), vi uddanner mennesker i en effektiv selvforsvars-kampkunst, der
transformerer dit ego og styrker dit selv og din selvværdi. Konkurrence kan være sjovt, men vi har erstattet det med en
træning, hvor du og din partner udveksler ærlig feedback, og hvor vi doserer den modstand, du møder, til det
læringsniveau, du befinder dig på. Moderne træningsmetoder til en moderne selvforsvars-kampkunst baseret på ældgamle
principper, metoder og teknikker, som de gamle mestre brugte i langt mere brutale tider – tilpasset vores nuværende
samfund og trusler.